---
section: guide
lang: hu
title: Mit jelent az, hogy nyílt adat?
---

Ez a kézikönyv a nyílt adatokról, szól, de mik is azok pontosan? Különösképp, mitől lesznek a nyílt adatok nyíltak, és miféle adatokról beszélünk?

## Mit jelent a nyíltság?

Ez a kézikönyv a nyílt adatokról szól - de mitől is lesznek *nyíltak* az adatok? A mi felfogásunkban ezt az [Open Definition](http://opendefinition.org/) definiálja:

*A nyílt adatok szabadon felhasználhatók, újrahasznosíthatók és továbbterjeszthetők bárki által - legfeljebb a forrásmegnevezés és a nyíltnak maradás követelményeivel rendelkeznek.*

A [teljes Open Definition](http://opendefinition.org/okd/) részletesen kifejti, hogy ez mit jelent. Összefoglalva a legfontosabbakat:

-   **Elérhetőség és Hozzáférhetőség:** az adatoknak teljességükben kell elérhetőnek lenniük, nem drágábban, mint azok reális reprodukciós költsége, lehetőleg internetes letöltésként publikálva. Az adatoknak továbbá kényelmes és módosítható formátumban kell szerepelniük.
-   **Újrafelhasználás és Továbbterjeszthetőség:** az adatoknak olyan felhasználási feltételekkel kell rendelkeznie, ami megengedi az újrahasznosítást és a továbbterjesztést, beleértve azok más adathalmazokkal történő vegyítését.
-   **Univerzális részvétel:** az adatoknak mindenki által felhasználhatónak, újrahasznosíthatónak és továbbterjeszthetőnek kell lennie - egyetlen felhasználási területet, személyt vagy csoportot sem diszkriminálva. Például, a "nem kereskedelmi célú felhasználásra" vonatkozó kikötés, amely megtiltja a "kereskedelmi" felhasználást, vagy a felhasználást csak megadott célra (pl. csak oktatásra) engedélyező korlátozások nem megengedettek.

Ha azon tűnődünk, miért olyan fontos, hogy tisztázzuk a "nyíltság" jelentését, és miért ezt a definíciót használjuk, a válasz egyszerű: **interoperabilitás.**

Az interoperabilitás a különböző rendszerek és szervezetek együttműködésének képességét jelenti. A mi esetünkben ez a különböző adathalmazok együttműködésének vagy vegyíthetőségének lehetősége.

Az interoperabilitás azért fontos, mert lehetővé teszi a különböző komponensek együttműködését. Az, hogy lehetőségünk van komponenseket használni és "összeilleszteni" nélkülözhetetlen a nagy, összetett rendszerek létrehozásához. Interoperabilitás nélkül ez közel lehetetlen — ezt bizonyítja a Bábel tornyához kapcsolódó leghíresebb mítosz, ahol a kommunikáció képességének (az interoperabilitásnak) hiánya teljesen ellehetetlenítette a torony építésére tett kísérletet.

Hasonló helyzettel találkozunk az adatok esetén.  A "nyílt" adatok (vagy forráskódok) lényege, hogy a bennük lévő “nyílt” anyagokat szabadon kombinálhatjuk más "nyílt" anyagokkal. Ez az interoperabilitás teljes mértékben elengedhetetlen a "nyíltság" fő gyakorlati előnyeinek kiaknázásához:  a különböző adathalmazok vegyíthetőségének drámaian jobb lehetőségéhez, amely által több és jobb termékek és szolgáltatások jöhetnek létre (ezekről az előnyökről bővebben a "miért" tegyük nyílttá az adatokat részben ejtünk szót).

A nyíltság definíciójának egyértelmű meghatározása biztosítja, hogy két, eltérő forrásból származó nyílt adathalmaz esetén azokat képesek leszünk kombinálni, mellyel elkerülhetjük a **saját "Bábel tornyunkat": hogy sok adathalmaz áll birtokunkban, de csak némileg, vagy egyáltalán nem tudjuk őket olyan nagyobb rendszerekbe kombinálni, amelyek valóban értékesek.**

## Milyen adatokról beszélünk?

Olvasóink találkozhattak példákkal arra, hogy milyen típusú adatok nyíltak vagy tehetők nyílttá – a következőkben ezeket fogjuk tovább bővíteni. Azonban, hasznos lehet gyorsan felvázolni, hogy mely adatok lehetnek nyíltak – és ami egyaránt fontos, melyek nem lehetnek azok.

Az elsődleges szempont, hogy a fókusz a nem személyes adatokon legyen, vagyis azokon, amelyek nem tartalmaznak információkat konkrét személyekről.

Hasonlóképp, bizonyos állami adatokra nemzetbiztonsági megkötések vonatkozhatnak.
